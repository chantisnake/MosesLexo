þæt mænige gefrunon halige him þær help geteode sende him of hean rodore god gumena weard gast þone halgan 
 engel in þone ofn innan becwom þær hie þæt aglac drugon freobearn fæþmum beþeahte under þam fyrenan hrofe 
 ne mihte þeah heora wlite gewemman owiht wylm þæs wæfran liges þa hie se waldend nerede 
 hreohmod wæs se hæþena þeoden het hie hraþe bærnan 
 æled wæs ungescead micel 
 þa wæs se ofen onhæted isen eall þurhgleded 
 hine þær esnas mænige wurpon wudu on innan swa him wæs on wordum gedemed 
 bæron brandas on bryne blacan fyres wolde wulfheort cyning wall onsteallan iserne ymb æfæste oþþæt up gewat lig ofer leofum and þurh lust gesloh micle mare þonne gemet wære 
 þa se lig gewand on laþe men hæþne of halgum 
 hyssas wæron bliþemode burnon scealcas ymb ofn utan alet gehwearf teonfullum on teso 
 þær to geseah babilone brego 
 bliþe wæron eorlas ebrea ofestum heredon drihten on dreame dydon swa hie cuþon ofne on innan aldre generede 
 guman glædmode god wurþedon under þæs fæþme þe geflymed wearþ frecne fyres hæto 
 freobearn wurdon alæten liges gange ne hie him þær laþ gedydon 
 næs him se sweg to sorge þon ma þe sunnan scima ne se bryne beot mæcgum þe in þam beote wæron ac þæt fyr fyr scyde to þam þe þa scylde worhton hwearf on þa hæþenan hæftas fram þam halgan cnihton werigra wlite minsode þa þe þy worce gefægon 
 geseah þa swiþmod cynig þa he his sefan ontreowde wundor on wite agangen him þæt wræclic þuhte 
 hyssas hale hwurfon in þam hatan ofne ealle æfæste þry him eac þær wæs an on gesyhþe engel ælmihtiges 
 him þær on ofne owiht ne derede ac wæs þær inne ealles gelicost efne þonne on sumera sunne scineþ and deaw dryge on dæge weorþeþ winde geondsawen 
 þæt wæs wuldres god þe hie generede wiþ þam niþhete 
 þa azarias ingeþancum hleoþrade halig þurh hatne lig dreag dæda georn drihten herede wer womma leas and þa word acwæþ metod alwihta hwæt 
 þu eart mihtum swiþ niþas to nergenne 
 is þin nama mære wlitig and wuldorfæst ofer werþeode 
 siendon þine domas in daga gehwam soþe and geswiþde and gesigefæste swa þu eac sylfa eart 
 syndon þine willan on woruldspedum rihte and gerume rodora waldend 
 geoca user georne nu gasta scyppend and þurh hyldo help halig drihten nu we þec for þreaum and for þeonydum and for eaþmedum arna biddaþ lige belegde 
 we þæs lifgende worhton on worulde eac þon wom dyde user yldran for oferhygdum bræcon bebodo burhsittende had oferhogedon halgan lifes 
 siendon we towrecene geond widne grund heapum tohworfene hyldelease is user lif geond landa fela fracoþ and gefræge folca manegum þa usic bewræcon to þæs wyrrestan eorþcyninga æhta 