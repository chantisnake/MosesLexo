 him þa azarias ingeþoncum hleoþrede halig þurh hatne lig dreag dædum georn dryhten herede wis in weorcum and þas word acwæþ meotud allwihta þu eart meahtum swiþ niþas to nerganne 
 is þin noma mære wlitig and wuldorfæst ofer werþeode 
 sindon þine domas on dæda gehwam soþe geswiþde and gesigefæste eac þine willan in woruldspedum ryhte mid ræde 
 rodera waldend geoca us georne gæsta scyppend and þurh hyldo help halig dryhten nu we þec for þearfum and for þreanydum and fore eaþmedum arena biddaþ lege bilegde 
 we þæs lifgende worhton in worulde eac þon wom dydon yldran usse in oferhygdum þin bibodu bræcon burgsittende had oferhogedon halgan lifes 
 wurdon we towrecene geond widne grund heapum tohworfne hylda lease wæs ure lif geond londa fela fracuþ and gefræge foldbuendum 
 nu þu usic bewræce in þas wyrrestan eorþcyninges æhtgewealda in hæft heorogrimmes sceolon we þær hæþenra þreanyd hæfdes to abrahame and to isace and iacobe gæsta scyppend 
 þu him gehete þurh hleoþorcwidas þæt þu hyra fromcynn on fyrndagum ycan wolde þæt hit æfter him on cyneryce cenned wurde yced on eorþan þæt swa unrime had to hebban swa heofonsteorran bugaþ bradne hwearft oþ brimflodas swa waroþa sond ymb sealt wæter yþe geond eargrund þæt swa unrime ymb wintra hwearft weorþan sceolde 
 fyl nu þa frumspræce þeah þe user fea lifgen wlitega þine wordcwidas and þin wuldor us 
 gecyþ cræft and meaht nu þec caldeas and eac fela folca gefregen habban þæt þu ana eart ece dryhten sigerof settend and soþ meotod wuldres waldend and woruldsceafta 
 swa se halga wer hergende wæs meotudes miltse and his modsefan rehte þurh reorde 
 þa of roderum wearþ engel ælbeorhta ufon onsended wlitescyne wer in his wuldorhoman cwom him þa to are and to ealdornere þurh lufan and þurh lisse 
 se þone lig tosceaf halig and heofonbeorht hatan fyres þæt se bittra bryne beorgan sceolde for þæs engles ege æfæstum þrim 
 tosweop and toswengde þurh swiþes meaht liges leoman swa hyra lice ne scod ac wæs in þam ofne þa se engel cwom windig and wynsum wedere onlicust þonne on sumeres tid sended weorþeþ dropena dreorung mid dæges hwile 
 se wæs in þam fire for frean meahtum halgum to helpe 
 wearþ se hata lig todrifen and todwæsced þær þa dædhwatan þry mid geþoncum þeoden heredon bædon bletsian bearn in worulde ealle gesceafte ecne dryhten þeoda waldend 
 swa hi þry cwædon modum horsce þurh gemæne word bletsige þec bilwit fæder woruldsceafta wuldor and weorca gehwylc heofonas and englas and hluttor wæter and eal mægen eorþan gesceafta 
 bletsige þec soþfæst cyning sunne and mona leohte leoman lifgende god hædre and hlutre and heofondreame wæstem weorþian 
 ful oft þu wuldorcyning þurh lyft lætest leodum to freme mildne morgenren 
 monig sceal siþþan wyrt onwæcnan eac þon wudubearwas tanum tydraþ 
 trymmaþ eorþwelan hleoþ and hluttraþ 
 næfre hlisan ah meotud þan maran þonne he wiþ monna bearn wyrceþ weldædum 
 wis biþ se þe con ongytan þone geocend þe us eall good syleþ þe we habbaþ þenden we her beoþ and us milde meotod mare gehateþ gif we geearniaþ elne willaþ þonne feran sceal þurh frean hæse sundor anra gehwæs sawl of lice 
 and þec god dryhten gæstas hergen byrnende fyr and beorht sumor wearme wederdagas waldend manna frean on ferþe 
 fremest eorþwelan þurh monigne had milde dryhten and þec dæg and niht domfæst cyning lofigen and lufigen lux et tenebre þe þas werþeoda weardum healdaþ 
 deop dryhtnes bibod drugon hi þæt longe 
 and þec crist cyning ceolas weorþian fæder forst and snaw folca waldend winterbitera weder and wolcna genipu and þec liexende ligetta hergen blace breahtumhwate brytenrices weard dyrne dryhten 
 a þin dom sy god and genge 
 þu þæs geornlice wyrcest wuldorcyning 
 wæstmum herge bletsien bledum and þin blæd wese a forþ ece ælmihtig god 
 wesaþ and weaxaþ ealle werþeode lifgaþ bi þam lissum þe us se leofa cyning ece dryhten ær gesette sinum bearnum to brice bremen dryhten 
 and þec halga god hea duna geond middangeard miltsum hergen fæger folde and fæder rice 
 forþon waldend scop wudige moras lofe leanige leohtes hyrde 
 bletsige þec soþfæst cyning sæs and wætra hea holmas haligne dryhten domlice deop wæter and dryhtnes bibod geofonfloda gehwylc georne bihealdeþ þonne merestreamas meotudes ræswum wæter onwealcaþ 
 witon ealdgecynd þæt ær gescop ece dryhten lagufloda bigong leohtes hyrde on þam wuniaþ widferende siþe on sunde seldlicra fela 
 bletsien þec þa ealle ece dryhten þurh þinne willan wuldorfæst cyning and þec ealle æsprynge ece dryhten heanne hergen 
 ful oft þu hluttor lætest wæter wynlico to woruldhyhte of clife clænum 
 þæt us se cyning gescop monnum to miltse and to mægeneacan 
 bletsien þec bilwit fæder fiscas and fuglas felameahtigne ealle þa þe onhreraþ hreo wægas on þam bradan brime bremen dryhten hergen haligne and heofonfuglas þa þe lacende geond lyft faraþ 
 bletsien þec dryhten deor and nyten 
 meotud monna bearn miltsum hergen and ecne god israhela cynn 
 bletsien þe þine sacerdas soþfæst cyning milde mæsseras mærne dryhten and þine þeowas þeoda hyrde swylce haligra hluttre saule and ece god eaþmodheorte 
 nu þec ananias and azarias and misahel meotud miltsum hergaþ 
 nu we geonge þry god bletsiaþ felameahtigne fæder in heofonum þone soþan sunu and þone sigefæstan gæst 
 forþon us onsende sigora waldend engel to are se þe us bearg fyr and feondas and mid fiþrum bewreah wiþ brynebrogan 
 breahtmum hwurfun ymb þæt hate hus hæþne leode þa þæt ongeaton godes ondsacan þæt hi ne meahtan ne meotod wolde acwellan cnyhta æ ac hy crist scilde 
 hwearf þa to healle swa he hraþost meahte eorl acolmod þæt he ofer his ealdre gestod 
 abead þa for þære duguþe deop ærende haligra gehyld hlyst wæs þær inne gromhydig guma þæt ic geare wiste þæt we iii hæfdon þeoda wisa geonge cniehtas for gæstlufan gebunden to bæle in byrnendes fyres leoman 
 nu ic þær iiii men seo to soþe nales me sylfa gerad 
 hweorfaþ nu æfter heorþe nængum hat sceþeþ ofnes æled ac him is engel mid hafaþ beorhtne blæd ne mæg him bryne sceþþan wlitigne wuldorhoman 
 þa þam wordum swealg brego caldea gewat þa to þam bryne gongan anhydig eorl þæt he ofer þam ade gestod 
 het þa of þam lige lifgende bearn nabocodonossor near ætgongan 
 ne forhogodon þæt þa halgan siþþan hi hwætmode woruldcyninges weorn gehyrdon ac eodon of þam fyre feorh unwemme wuldre gewlitegad swa hyra wædum ne scod gifre gleda niþ ac hi mid gæstlufan synne geswencton and gesigefæston modum gleawe in monþeawum þurh foreþoncas fyr gedygdon 
