gewealde on hæft heorugrimra and we nu hæþenra þeowned þoliaþ 
 þæs þe þanc sie wereda wuldorcyning þæt þu us þas wrace teodest 
 ne forlet þu usic ane ece drihten for þam miltsum þe þec men hligaþ and for þam treowum þe þu tirum fæst niþa nergend genumen hæfdest to abrahame and to isaace and to iacobe gasta scyppend 
 þu him þæt gehete þurh hleoþorcwyde þæt þu hyra frumcyn in fyrndagum ican wolde þætte æfter him on cneorissum cenned wurde and seo mænigeo mære wære had to hebbanne swa heofonsteorran bebugaþ bradne hwyrft oþþe brimfaroþes sæfaroþa sand geond sealtne wæg in eare gryndeþ þæt his unrim a in wintra worn wurþan sceolde 
 fyl nu frumspræce þeah heora fea lifigen 
 wlitiga þinne wordcwyde and þin wuldor on us 
 gecyþ cræft and miht þæt þa caldeas and folca fela gefrigen habbaþ þa þe under heofenum hæþene lifigeaþ and þæt þu ana eart ece drihten weroda waldend woruldgesceafta sigora settend soþfæst metod 
 swa se halga wer hergende wæs metodes miltse and his mihta sped rehte þurh reorde 
 þa of roderum wæs engel ælbeorht ufan onsended wlitescyne wer on his wuldorhaman se him cwom to frofre and to feorhnere mid lufan and mid lisse 
 se þone lig tosceaf halig and heofonbeorht hatan fyres tosweop hine and toswende þurh þa swiþan miht ligges leoman þæt hyra lice ne wæs owiht geegled ac he on andan sloh fyr on feondas for fyrendædum 
 þa wæs on þam ofne þær se engel becwom windig and wynsum wedere gelicost þonne hit on sumeres tid sended weorþeþ dropena drearung on dæges hwile wearmlic wolcna scur 
 swylc biþ wedera cyst swylc wæs on þam fyre frean mihtum halgum to helpe 
 wearþ se hata lig todrifen and todwæsced þær þa dædhwatan geond þone ofen eodon and se engel mid feorh nerigende se þær feorþa wæs annanias and azarias and misael 
 þær þa modhwatan þry on geþancum þeoden heredon bædon bletsian bearn israela eall landgesceaft ecne drihten þeoda waldend 
 swa hie þry cwædon modum horsce þurh gemæne word þe gebletsige bylywit fæder woruldcræfta wlite and weorca gehwilc 
 heofonas and englas and hluttor wæter þa þe ofer roderum on rihtne gesceaft wuniaþ in wuldre þa þec wurþiaþ 
 and þec ælmihtig ealle gesceafte rodorbeorhtan tunglu þa þe ryne healdaþ sunna and mona sundor anra gehwilc herige in hade 
 and heofonsteorran deaw and deor scur þa þec domige 
 and þec mihtig god gastas lofige 
 byrnende fyr and beorht sumor nergend hergaþ 
 niht somod and dæg and þec landa gehwilc leoht and þeostro herige on hade somod hat and ceald 
 and þec frea mihtig forstas and snawas winterbiter weder and wolcenfaru lofige on lyfte 
 and þec ligetu blace berhtmhwate þa þec bletsige 
 eall eorþan grund ece drihten hyllas 