 gefrægn ic hebreos eadge lifgean in hierusalem goldhord dælan cyningdom habban swa him gecynde wæs siþþan þurh metodes mægen on moyses hand wearþ wig gifen wigena mænieo and hie of egyptum ut aforon mægene micle 
 þæt wæs modig cyn 
 þenden hie þy rice rædan moston burgum wealdan wæs him beorht wela 
 þenden þæt folc mid him hiera fæder wære healdan woldon wæs him hyrde god heofonrices weard halig drihten wuldres waldend 
 se þam werude geaf mod and mihte metod alwihta þæt hie oft fela folca feore gesceodon heriges helmum þara þe him hold ne wæs oþþæt hie wlenco anwod æt winþege deofoldædum druncne geþohtas 
 þa hie æcræftas ane forleton metodes mægenscipe swa no man scyle his gastes lufan wiþ gode dælan 
 þa geseah ic þa gedriht in gedwolan hweorfan israhela cyn unriht don wommas wyrcean 
 þæt wæs weorc gode 
 oft he þam leodum to lare sende heofonrices weard halige gastas þa þam werude wisdom budon 
 hie þære snytro soþ gelyfdon lytle hwile oþþæt hie langung beswac eorþan dreamas eces rædes þæt hie æt siþestan sylfe forleton drihtnes domas curon deofles cræft 
 þa wearþ reþemod rices þeoden unhold þeodum þam þe æhte geaf 
 wisde him æt frymþe þa þe on fruman ær þon wæron mancynnes metode dyrust dugoþa dyrust drihtne leofost herepaþ tæhte to þære hean byrig eorlum elþeodigum on eþelland þær salem stod searwum afæstnod weallum geweorþod 
 to þæs witgan foron caldea cyn to ceastre forþ þær israela æhta wæron bewrigene mid weorcum to þam þæt werod gefor mægenþreat mære manbealwes georn 
 awehte þone wælniþ wera aldorfrea babilones brego on his burhstede nabochodonossor þurh niþhete þæt he secan ongan sefan gehygdum hu he israelum eaþost meahte þurh gromra gang guman oþþringan 
 gesamnode þa suþan and norþan wælhreow werod and west foran herige hæþencyninga to þære hean byrig 
 hæfdon israela eþelweardas lufan lifwelan þenden hie let metod 
 þa ic eþan gefrægn ealdfeonda cyn winburh wera 
 þa wigan ne gelyfdon bereafodon þa receda wuldor readan golde since and seolfre salomones templ 
 gestrudan gestreona under stanhliþum swilc eallswa þa eorlas agan sceoldon oþþæt hie burga gehwone abrocen hæfdon þara þe þam folce to friþe stodon 
 gehlodon him to huþe hordwearda gestreon feoh and frætwa swilc þær funden wæs and þa mid þam æhtum eft siþedon and gelæddon eac on langne siþ israela cyn on eastwegas to babilonia beorna unrim under hand hæleþ hæþenum deman 
 nabochodonossor him on nyd dyde israela bearn ofer ealle lufen wæpna lafe to weorcþeowum 
 onsende þa sinra þegna worn þæs werudes west toferan þæt him þara leoda land geheolde eþne eþel æfter ebreum 
 het þa secan sine gerefan geond israela earme lafe hwilc þære geogoþe gleawost wære boca bebodes þe þær brungen wæs 
 wolde þæt þa cnihtas cræft leornedon 