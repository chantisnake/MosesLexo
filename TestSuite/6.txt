and hrusan and hea beorgas sealte sæwægas soþfæst metod eastream yþa and upcyme wætersprync wylla þa þec wurþiaþ 
 hwalas þec herigaþ and hefonfugolas lyftlacende þa þe lagostreamas wæterscipe wecgaþ 
 and wildu deor and neata gehwilc naman bletsie 
 and manna bearn modum lufiaþ and þec israela æhta scyppend herigaþ in hade herran sinne 
 and þec haligra heortan cræftas soþfæstra gehwæs sawle and gastas lofiaþ liffrean lean sellende eallum eadmodum ece drihten 
 annanias þec and adzarias and misael metod domige breostgeþancum 
 we þec bletsiaþ frea folca gehwæs fæder ælmihtig soþ sunu metodes sawla nergend hæleþa helpend and þec halig gast wurþiaþ in wuldre witig drihten 
 we þec herigaþ halig drihten and gebedum bremaþ 
 þu gebletsad eart gewurþad wideferhþ ofer worulde hrof heahcyning heofones halgum mihtum lifes leohtfruma ofer landa gehwilc 
 þa þæt ehtode ealdor þeode nabochodonossor wiþ þam nehstum folcgesiþum þæt eower fela geseah þeode mine þæt we þry sendon geboden to bæle in byrnende fyres leoman 
 nu ic þær feower men geseo to soþe nales me sefa leogeþ 
 þa cwæþ se þe wæs cyninges ræswa wis and wordgleaw þæt is wundra sum þæt we þær eagum on lociaþ 
 geþenc þeoden min þine gerysna 
 ongyt georne hwa þa gyfe sealde gingum gædelingum 
 hie god herigaþ anne ecne and ealles him be naman gehwam on neod sprecaþ þanciaþ þrymmes þristum wordum cweþaþ he sie ana ælmihtig god witig wuldorcyning worlde and heofona 
 aban þu þa beornas brego caldea ut of ofne 
 nis hit owihtes god þæt hie sien on þam laþe leng þonne þu þurfe 
 het þa se cyning to him cnihtas gangan 
 hyssas hearde hyrdon lare cyrdon cynegode swa hie gecyþde wæron hwurfon hæleþ geonge to þam hæþenan foran 
 wæron þa bende forburnene þe him on banum lagon laþsearo leoda cyninges and hyra lice geborgen 
 næs hyra wlite gewemmed ne nænig wroht on hrægle ne feax fyre beswæled ac hie on friþe drihtnes of þam grimman gryre glade treddedon gleawmode guman on gastes hyld 
 þa gewat se engel up secan him ece dreamas on heanne hrof heofona rices heh þegn and hold halgum metode 
 hæfde on þam wundre gewurþod þe þa gewyrhto ahton 
 hyssas heredon drihten for þam hæþenan folce septon hie soþcwidum and him sædon fela soþra tacna oþþæt he sylfa gelyfde þæt se wære mihta waldend se þe hie of þam mirce generede 
 gebead þa se bræsna babilone weard swiþmod sinum leodum þæt se wære his aldre scyldig se þæs onsoce þætte soþ wære mære mihta waldend se hie of þam morþre alysde 
 agæf him þa his leoda lafe þe þær gelædde wæron on æht ealdfeondum þæt hie are hæfdon 
 wæs heora blæd in babilone siþþan hie þone bryne fandedon dom wearþ æfter duguþe gecyþed siþþan hie drihtne gehyrdon 
 wæron 