gumena rice world to gewealde in wera life þu eart seo micle and min seo mære burh þe ic geworhte to wurþmyndum rume rice 
 ic reste on þe eard and eþel agan wille 
 þa for þam gylpe gumena drihten forfangen wearþ and on fleam gewat ana on oferhyd ofer ealle men 
 swa wod wera on gewindagum geocrostne siþ in godes wite þara þe eft lifigende leode begete nabochodonossor siþþan him niþ godes hreþ of heofonum hete gesceode 
 seofon winter samod susl þrowode wildeora westen winburge cyning 
 þa se earfoþmæcg up locode wilddeora gewita þurh wolcna gang 
 gemunde þa on mode þæt metod wære heofona heahcyning hæleþa bearnum ana ece gast 
 þa he eft onhwearf wodan gewittes þær þe he ær wide bær herewosan hige heortan getenge 
 þa his gast ahwearf in godes gemynd mod to mannum siþþan he metod onget 
 gewat þa earmsceapen eft siþian nacod nydgenga niþ geþafian wundorlic wræcca and wæda leas mætra on modgeþanc to mancynne þonne gumena weard in gylpe wæs 
 stod middangeard æfter mandrihtne eard and eþel æfter þam æþelinge seofon winter samod swa no swiþrode rice under roderum oþþæt se ræswa com 
 þa wæs eft geseted in aldordom babilone weard hæfde beteran þeaw leohtran geleafan in liffruman þætte god sealde gumena gehwilcum welan swa wite swa he wolde sylf 
 ne lengde þa leoda aldor witegena wordcwyde ac he wide bead metodes mihte þær he meld ahte siþfæt sægde sinum leodum wide waþe þe he mid wilddeorum ateah oþþæt him frean godes in gast becwom rædfæst sefa þa he to roderum beseah 
 wyrd wæs geworden wundor gecyþed swefn geseþed susl awunnen dom gedemed swa ær daniel cwæþ þæt se folctoga findan sceolde earfoþsiþas for his ofermedlan 
 swa he ofstlice godspellode metodes mihtum for mancynne siþþan in babilone burhsittendum lange hwile lare sægde daniel domas 
 siþþan deora gesiþ wildra wærgenga of waþe cwom nabochodonossor of niþwracum siþþan weardode wide rice heold hæleþa gestreon and þa hean burh frod foremihtig folca ræswa caldea cyning oþþæt him cwelm gesceod swa him ofer eorþan andsaca ne wæs gumena ænig oþþæt him god wolde þurh hryre hreddan hea rice 
 siþþan þær his aferan ead bryttedon welan wunden gold in þære widan byrig ealhstede eorla unwaclice heah hordmægen þa hyra hlaford læg 
 þa in þære þeode awoc his þæt þridde cneow 
 wæs baldazar burga aldor weold wera rices oþþæt him wlenco gesceod oferhyd egle 
 þa wæs endedæg þæs þe caldeas cyningdom ahton 
 þa metod onlah medum and persum aldordomes ymb lytel fæc let babilone blæd swiþrian þone þa hæleþ healdan sceoldon 
 wiste he ealdormen in unrihtum þa þe þy rice rædan sceoldon 
 þa þæt gehogode hamsittende meda aldor þæt ær man ne ongan þæt he babilone abrecan wolde alhstede eorla þær 