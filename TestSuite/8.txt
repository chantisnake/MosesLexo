haten godes spelboda 
 him wæs gæst geseald halig of heofonum se his hyge trymede 
 on þam drihtenweard deopne wisse sefan sidne geþanc and snytro cræft wisne wordcwide 
 oft he wundor manig metodes mihta for men ætbær 
 þa he secgan ongan swefnes woman heahheort and hæþen heriges wisa ealne þone egesan þe him eowed wæs 
 bæd hine areccan hwæt seo run bude hofe haligu word and in hige funde to gesecganne soþum wordum hwæt se beam bude þe he blican geseah and him witgode wyrda geþingu 
 he þa swigode hwæþere soþ ongeat daniel æt þam dome þæt his drihten wæs gumena aldor wiþ god scyldig 
 wandode se wisa hwæþre he worde cwæþ æcræftig ar to þam æþelinge þæt is weredes weard wundor unlytel þæt þu gesawe þurh swefen cuman heofonheane beam and þa halgan word yrre and egeslicu 
 þa se engel cwæþ þæt þæt treow sceolde telgum besnæded foran afeallan þæt ær fæste stod and þonne mid deorum dreamleas beon westen wunian and his wyrtruman foldan befolen fyrstmearc wesan stille on staþole swa seo stefn gecwæþ ymb seofon tida sæde eft onfon 
 swa þin blæd liþ 
 swa se beam geweox heah to heofonum swa þu hæleþum eart ana eallum eorþbuendum weard and wisa 
 nis þe wiþerbreca man on moldan nymþe metod ana 
 se þec aceorfeþ of cyningdome and þec wineleasne on wræc sendeþ and þonne onhweorfeþ heortan þine þæt þu ne gemyndgast æfter mandreame ne gewittes wast butan wildeora þeaw ac þu lifgende lange þrage heorta hlypum geond holt wunast 
 ne biþ þec mælmete nymþe mores græs ne rest witod ac þec regna scur weceþ and wreceþ swa wildu deor oþþæt þu ymb seofon winter soþ gelyfest þæt sie an metod eallum mannum reccend and rice se on roderum is 
 is me swa þeah willa þæt se wyrtruma stille wæs on staþole swa seo stefn gecwæþ and ymbe seofan tide sæde onfenge 
 swa þin rice restende biþ anwalh for eorlum oþþæt þu eft cymst 
 gehyge þu frea min fæstlicne ræd 
 syle ælmyssan wes earmra hleo þinga for þeodne ær þam seo þrah cyme þæt he þec aworpe of woruldrice 
 oft metod alæt monige þeode wyrcan bote þonne hie woldon sylfe fyrene fæstan ær him fær godes þurh egesan gryre aldre gesceode 
 no þæs fela daniel to his drihtne gespræc soþra worda þurh snytro cræft þæt þæs a se rica reccan wolde middangeardes weard ac his mod astah heah fram heortan he þæs hearde ongeald 
 ongan þa gyddigan þurh gylp micel caldea cyning þa he ceastergeweorc babilone burh on his blæde geseah sennera feld sidne bewindan heah hlifigan 
 þæt se heretyma werede geworhte þurh wundor micel wearþ þa anhydig ofer ealle men swiþmod in sefan for þære sundorgife þe him god sealde 