hyra rædas rice siþþan hie rodera waldend halig heofonrices weard wiþ þone hearm gescylde 
 þa ic secan gefrægn soþum wordum siþþan he wundor onget babilone weard þurh fyres bryne hu þa hyssas þry hatan ofnes færgryre fyres oferfaren hæfdon 
 wylm þurhwodon swa him wiht ne sceod grim gleda niþ godes spelbodan frecnan fyres ac him friþ drihtnes wiþ þæs egesan gryre aldor gescylde 
 þa se þeoden ongan geþinges wyrcan het þa tosomne sine leode and þa on þam meþle ofer menigo bebead wyrd gewordene and wundor godes þætte on þam cnihtum gecyþed wæs onhicgaþ nu halige mihte wise wundor godes 
 we gesawon þæt he wiþ cwealme gebearh cnihtum on ofne lacende lig þam þe his lof bæron forþam he is ana ece drihten dema ælmihtig se þe him dom forgeaf spowende sped þam þe his spel beraþ 
 forþon witigaþ þurh wundor monig halgum gastum þe his hyld curon 
 cuþ is þæt me daniel dyglan swefnes soþ gesæde þæt ær swiþe oþstod manegum on mode minra leoda forþam ælmihtig eacenne gast in sefan sende snyttro cræftas 
 swa wordum spræc werodes ræswa babilone weard siþþan he beacen onget swutol tacen godes 
 no þy sel dyde ac þam æþelinge oferhygd gesceod wearþ him hyrra hyge and on heortan geþanc mara on modsefan þonne gemet wære oþþæt hine mid nyde nyþor asette metod ælmihtig swa he manegum deþ þara þe þurh oferhyd up astigeþ 
 þa him wearþ on slæpe swefen ætywed nabochodonossor him þæt neh gewearþ 
 þuhte him þæt on foldan fægre stode wudubeam wlitig se wæs wyrtum fæst beorht on blædum 
 næs he bearwe gelic ac he hlifode to heofontunglum swilce he oferfæþmde foldan sceatas ealne middangeard oþ merestreamas twigum and telgum 
 þær he to geseah þuhte him þæt se wudubeam wilddeor scylde ane æte eallum heolde swylce fuglas eac heora feorhnere on þæs beames bledum name 
 þuhte him þæt engel ufan of roderum stigan cwome and stefne abead torhtan reorde 
 het þæt treow ceorfan and þa wildan deor on weg fleon swylce eac þa fugolas þonne his fyll come 
 het þonne besnædan seolfes blædum twigum and telgum and þeh tacen wesan wunian wyrtruman þæs wudubeames eorþan fæstne oþþæt eft cyme grene bleda þonne god sylle 
 het eac gebindan beam þone miclan ærenum clammum and isernum and gesæledne in susl don þæt his mod wite þæt migtigra wite wealdeþ þonne he him wiþ mæge 
 þa of slæpe onwoc swefn wæs æt ende eorþlic æþeling him þæs egesa stod gryre fram þam gaste þe þyder god sende 
 het þa tosomne sine leode folctogan feran frægn ofer ealle swiþmod cyning hwæt þæt swefen bude nalles þy he wende þæt hie hit wiston ac he cunnode hu hie cweþan woldon 
 þa wæs to þam dome daniel 