þæt him snytro on sefan secgan mihte nales þy þe he þæt moste oþþe gemunan wolde þæt he þara gifena gode þancode þe him þær to duguþe drihten scyrede 
 þa hie þær fundon þry freagleawe æþele cnihtas and æfæste ginge and gode in godsæde an wæs annanias oþer azarias þridda misael metode gecorene 
 þa þry comon to þeodne foran hearde and higeþancle þær se hæþena sæt cyning corþres georn in caldea byrig 
 þa hie þam wlancan wisdom sceoldon weras ebrea wordum cyþan higecræft heane þurh halig mod þa se beorn bebead babilone weard swiþmod cyning sinum þegnum þæt þa frumgaras be feore dæde þæt þam gengum þrym gad ne wære wiste ne wæde in woruldlife 
 þa wæs breme babilone weard mære and modig ofer middangeard egesful ylda bearnum 
 no he æ fremede ac in oferhygde æghwæs lifde 
 þa þam folctogan on frumslæpe siþþan to reste gehwearf rice þeoden com on sefan hwurfan swefnes woma hu woruld wære wundrum geteod ungelic yldum oþ edsceafte 
 wearþ him on slæpe soþ gecyþed þætte rices gehwæs reþe sceolde gelimpan eorþan dreamas ende wurþan 
 þa onwoc wulfheort se ær wingal swæf babilone weard 
 næs him bliþe hige ac him sorh astah swefnes woma 
 no he gemunde þæt him meted wæs 
 het þa tosomne sinra leoda þa wiccungdom widost bæron frægn þa þa mænigeo hwæt hine gemætte þenden reordberend reste wunode 
 wearþ he on þam egesan acol worden þa he ne wisse word ne angin swefnes sines het him secgan þeah 
 þa him unbliþe andswaredon deofolwitgan næs him dom gearu to asecganne swefen cyninge hu magon we swa dygle drihten ahicgan on sefan þinne hu þe swefnede oþþe wyrda gesceaft wisdom bude gif þu his ærest ne meaht or areccan 
 þa him unbliþe andswarode wulfheort cyning witgum sinum næron ge swa eacne ofer ealle men modgeþances swa ge me sægdon and þæt gecwædon þæt ge cuþon mine aldorlege swa me æfter wearþ oþþe ic furþor findan sceolde 
 nu ge mætinge mine ne cunnon þa þe me for werode wisdom beraþ 
 ge sweltaþ deaþe nymþe ic dom wite soþan swefnes þæs min sefa myndgaþ 
 ne meahte þa seo mænigeo on þam meþelstede þurh witigdom wihte aþencean ne ahicgan þa hit forhæfed gewearþ þætte hie sædon swefn cyninge wyrda gerynu oþþæt witga cwom daniel to dome se wæs drihtne gecoren snotor and soþfæst in þæt seld gangan 
 se wæs ordfruma earmre lafe þære þe þam hæþenan hyran sceolde 
 him god sealde gife of heofnum þurh hleoþorcwyde haliges gastes þæt him engel godes eall asægde swa his mandrihten gemæted wearþ 
 þa eode daniel þa dæg lyhte swefen reccan sinum frean sægde him wislice wereda gesceafte þætte sona ongeat swiþmod cyning ord and ende þæs þe him ywed wæs 
 þa 