æþelingas under wealla hleo welan brytnedon 
 þæt wæs þara fæstna folcum cuþost mæst and mærost þara þe men bun babilon burga oþþæt baldazar þurh gylp grome godes frasade 
 sæton him æt wine wealle belocene ne onegdon na orlegra niþ þeah þe feonda folc feran cwome herega gerædum to þære heahbyrig þæt hie babilone abrecan mihton 
 gesæt þa to symble siþestan dæge caldea cyning mid cneomagum þær medugal wearþ mægenes wisa 
 het þam æþelum beran israela gestreon huslfatu halegu on hand werum þa ær caldeas mid cyneþrymme cempan in ceastre clæne genamon gold in gerusalem þa hie iudea blæd forbræcon billa ecgum and þurh hleoþorcyme herige genamon beorhte frætwe 
 þa hie tempel strudon salomanes seld swiþe gulpon 
 þa wearþ bliþemod burga aldor gealp gramlice gode on andan cwæþ þæt his hergas hyrran wæron and mihtigran mannum to friþe þonne israela ece drihten 
 him þæt tacen wearþ þær he to starude egeslic for eorlum innan healle þæt he for leodum ligeword gecwæþ þa þær in egesan engel drihtnes let his hand cuman in þæt hea seld wrat þa in wage worda gerynu baswe bocstafas burhsittendum 
 þa wearþ folctoga forht on mode acul for þam egesan 
 geseah he engles hand in sele writan sennera wite 
 þæt gyddedon gumena mænigeo hæleþ in healle hwæt seo hand write to þam beacne burhsittendum 
 werede comon on þæt wundor seon 
 sohton þa swiþe in sefan gehydum hwæt seo hand write haliges gastes 
 ne mihton arædan runcræftige men engles ærendbec æþelinga cyn oþþæt daniel com drihtne gecoren snotor and soþfæst in þæt seld gangan 
 þam wæs on gaste godes cræft micel to þam ic georne gefrægn gyfum ceapian burhge weardas þæt he him bocstafas arædde and arehte hwæt seo run bude 
 him æcræftig andswarode godes spelboda gleaw geþances no ic wiþ feohsceattum ofer folc bere drihtnes domas ne þe dugeþe can ac þe unceapunga orlæg secge worda gerynu þa þu wendan ne miht 
 þu for anmedlan in æht bere huslfatu halegu on hand werum 
 on þam ge deoflu drincan ongunnon þa ær israela in æ hæfdon æt godes earce oþþæt hie gylp beswac windruncen gewit swa þe wurþan sceal 
 no þæt þin aldor æfre wolde godes goldfatu in gylp beran ne þy hraþor hremde þeah þe here brohte israela gestreon in his æhte geweald ac þæt oftor gecwæþ aldor þeoda soþum wordum ofer sin mægen siþþan him wuldres weard wundor gecyþde þæt he wære ana ealra gesceafta drihten and waldend se him dom forgeaf unscyndne blæd eorþan rices and þu lignest nu þæt sie lifgende se ofer deoflum dugeþum wealdeþ 
