hæfde daniel dom micelne blæd in babilonia mid bocerum siþþan he gesæde swefen cyninge þæt he ær for fyrenum onfon ne meahte babilonie weard in his breostlocan 
 no hwæþere þæt daniel gedon mihte þæt he wolde metodes mihte gelyfan ac he wyrcan ongan weoh on felda þam þe deormode diran heton se wæs on þære þeode þe swa hatte bresne babilonige 
 þære burge weard anne manlican ofer metodes est gyld of golde gumum arærde for þam þe gleaw ne wæs gumrices weard reþe and rædleas riht 
 þa wearþ hæleþa hlyst þa hleoþor cwom byman stefne ofer burhware 
 þa hie for þam cumble on cneowum sæton onhnigon to þam herige hæþne þeode wurþedon wihgyld ne wiston wræstran ræd efndon unrihtdom swa hyra aldor dyde mane gemenged mode gefrecnod 
 fremde folcmægen swa hyra frea ærest unræd efnde him þæs æfter becwom yfel endelean unriht dyde 
 þær þry wæron on þæs þeodnes byrig eorlas israela þæt hie a noldon hyra þeodnes dom þafigan onginnan þæt hie to þam beacne gebedu rærde þeah þe þær on herige byman sungon 
 þa wæron æþelum god abrahames bearn wæron wærfæste wiston drihten ecne uppe ælmihtigne 
 cnihtas cynegode cuþ gedydon þæt hie him þæt gold to gode noldon habban ne healdan ac þone hean cyning gasta hyrde þe him gife sealde 
 oft hie to bote balde gecwædon þæt hie þæs wiges wihte ne rohton ne hie to þam gebede mihte gebædon hæþen heriges wisa þæt hie þider hweorfan wolden guman to þam gyldnan gylde þe he him to gode geteode 
 þegnas þeodne sægdon þæt hie þære geþeahte wæron hæftas hearan in þisse hean byrig þa þis hegan ne willaþ ne þysne wig wurþigean þe þu þe to wuldre wundrum teodest 
 þa him bolgenmod babilone weard yrre andswarode eorlum onmælde grimme þam gingum and geocre oncwæþ þæt hie gegnunga gyldan sceolde oþþe þrowigean þreanied micel frecne fyres wylm nymþe hie friþes wolde wilnian to þam wyrrestan weras ebrea guman to þam golde þe he him to gode teode 
 noldon þeah þa hyssas hyran larum in hige hæþnum 
 hogedon georne þæt æ godes ealle gelæste and ne awacodon wereda drihtne ne þan mæ gehwurfe in hæþendom ne hie to facne freoþo wilnedan þeah þe him se bitera deaþ geboden wære 
 þa wearþ yrre anmod cyning het he ofn onhætan to cwale cnihta feorum forþam þe hie his cræftas onsocon 
 þa he wæs gegleded swa he grimmost mihte frecne fyres lige þa he þyder folc samnode and gebindan het babilone weard grim and gealhmod godes spelbodan 
 het þa his scealcas scufan þa hyssas in bælblyse beornas geonge 
 gearo wæs se him geoce gefremede þeah þe hie swa grome nydde in fæþm fyres lige hwæþere heora feorh generede mihtig metodes weard 
 swa 